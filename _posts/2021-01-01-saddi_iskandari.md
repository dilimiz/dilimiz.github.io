---
layout: post
title: "سد اسکندریدن"
date: 2021-01-01
author: امیر علیشیر نوایی
dir: rtl
tags: شعر
---

تیموریلر دؤورۆنۆن اڭ بؤیۆک شاعری البته امیر علیشیر نوایی سایېلېر. یۆکسک ادبی کیفیّته صاحب اۏلان شعرلری محتوا جهتیندن، اؤز زمانېنا حاکم اۏلان فکری جَوّین گؤسترگه‌سی اۏلابیلر. نوایی اثرلرینین بیری نظامی خمسه‌سینین تۆرکجه چئوریسی و خمسه‌نین بیر بؤلۆمۆ ایسه سد اسکندری دیر. آشاغېدا امیر علیشیر نوایی اثرلریندن مثال اۏلاراق سد اسکندریده ذکر اۏلان بیر داستانې اۏخویابیلرسیز.<br/><br/>

ایکی جهاندار مخالفتیدین جهان اهلی خرمنیغه بلا برقی یئتگنی و ایکی یار موافقتیدین اۏل توتاشقان اۏتقا رحمت یامغورې یاغوب، شعله‌سین پست ائتگنی

ائشیتتیم کی چنگیز و خوارزم‌شاه،<br/>
عداوتغه چۆن بۏلدېلر کینه‌خواه،<br/>
بۏزولدې جهان اۏلچه مقدور ایرۆر،<br/>
نیتَی شرحین أیتیب، چۆ مشهور ایرۆر.<br/>
همانا کی چنگیز تاپېب ظفر،<br/>
آنېڭ ملکینی قېلدې زیر و زبر.<br/>
نه کشور ارا کیم مقام ائیله‌دی،<br/>
چکیب تیغ کین قتل عام ائیله‌دی.<br/>
تۆشۆب مَوجغه بحرِ جبّارلېق،<br/>
عیان ائیله‌بان مَوجِ قهّارلېق.<br/>
آتا اۏغلیغه یېغله‌بان های های،<br/>
قېزېغه آنا تارتېبان وای وای.<br/>
حیات اؤییگه مرگ سالېب خلل،<br/>
امان رخنه‌سین محکم ائیله‌ب اجل.<br/>
مگر شام ملکیده ایردی بو حال،<br/>
کی ایکی رفیق مودّت خصال.<br/>
قضادېن بیراو دستگیری بۏلوب،<br/>
بیراو یۏق کی کافر اسیری بۏلوب.<br/>
کؤزیدین آقار قانلریدین ایکاو،<br/>
یودیلر ایلیک جانلریدین ایکاو.<br/>
تیله‌ب هر بیری ائیله‌مک ابتدا،<br/>
کی جانېن یئنه بیرگه قېلغای فدا.<br/>
بو حالتده قاتل چکیب تیغ قتل،<br/>
بیریسیغه قېلدې عیان بیغ قتل.<br/>
یئنه بیر باشېن آچېب، ائتمَی هراس،<br/>
عیان ائیله‌دی، یالبارېب التماس.<br/>
کی «اوّل منیڭ باشېمه تیغ سۆر،<br/>
چۆ من اؤلدۆم، اۏل دم آنېڭ بۏینېن اور»!<br/>
موڭا چۆنکی میل ائتتی اؤلتۆرگه‌لی،<br/> 
باشېغه جفا تیغی تکۆرگه‌لی.<br/>
آچېب باشېن اۏل بیر هم ائیله‌ب هوس،<br/>
نه کیم ایردی اوّلگیگه ملتمس.<br/>
بولر هر بیر اۏل بیر اۆچۆن قَیغوده،<br/>
بو حالتده چنگیز ایمیش اویقوده.<br/>
تۆشیگه کیرر بو ایکی یار ایشی،<br/>
مونې کؤرگچ أیتۆر آڭا بیر کیشی.<br/>
کی «کیچگیل خلایققه آزاردېن،<br/>
وفا اؤرگن اوشبو ایکی یاردېن.<br/>
سڭا کینه‌ور بۏلسه خوارزم‌شاه،<br/>
اۏل ایشتین جهان اهلیغه نی گناه؟»<br/>
ایکی شاه کینی جهانې بۏزوب،<br/>
ایکی زار مونداق وفا کؤرگۆزۆب.<br/>
چۆ اۏیغاندې اویقوسېدېن قهرمان،<br/>
اؤلۆمدین خلایققه بیردی امان.<br/>
ایکی یار و قاتلده اۏل ماجرا،<br/>
کی عام اۏلدې بخشش سؤزی خلق ارا،<br/>
قېلېب ایردی کافرغه داغې اثر،<br/>
یئتیشتی قولاغېغه چۆن بو خبر.<br/>
قېلېب رفع کؤڭلیدین آزارنې،<br/>
یئشیب قېلدې آزاد ایکی یارنې.<br/>
ایکی شاه چۆن بۏلدېلر کینه‌خواه،<br/>
جهان اهلی بۏلدې سراسر تباه.<br/>
ولی ایکی درویشنیڭ همّتی،<br/>
موافقلېغې یُمنې خاصیّتی،<br/>
کی قېلدېلر ایثار جان حزین،<br/>
قوتردی جهان اهلیدین تیغِ کین.<br/>
کیشی ائیله‌سه رِفق یُمنېن هوس،<br/>
آڭا تا ابد اوشبو تمثیل بس.






