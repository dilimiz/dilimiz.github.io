---
layout: post
title: "شاگردلیک آدابی"
date: 2020-08-14
author: رضاءالدین فخرالدین
dir: rtl
tags: جدیدچیلیک
---


### بسم الله الرّحمن الرّحیم

### فهرست

* علم
* برنجی وظیفه (درس و اوقو ترتیبی)
* ایکنچی وظیفه (نیت)
* اوچونچی وظیفه (استاذ اختیار ایتمک)
* دورتنچی وظیفه (شریک اختیار ایتمک)
* بشنچی وظیفه (فراغت، تجرد، طنچلق)
* آلتنچی وظیفه (اجتهاد = طرشمق)
* یدنچی وظیفه (علمنی حرمتلو طوتمق)
* سکزنچی وظیفه (همت و غیرت)
* طوقزنچی وظیفه (تحصیل‌نڭ موافق وقتلری)
* اونونچی وظیفه (کتاب=یازابیلمک)
* اون برنچی وظیفه (مکتب نظاملرینه اطاعت ایتمک)
* اون ایکنچی وظیفه (نظافت و طهارت)
* اون اوچونچی وظیفه (اقتصاد)
* اون دورتنچی وظیفه (هنر=صنعت)
* اون بشنچی وظیفه (حسن خلق)
* خاتمه

### علم

علم، دنیا و آخرتده اوزینه فائده‌سی و یا که ضرری اوله‌جق نرسه‌لرنی بیلمک، دیمکدر. علم انسانلرغه خاص اولغان بر صفتدر. علمدن باشقه صفتلر، مثلا باتورلق (بهادرلق) جوماردلق، شفقت ایتوچیلک کبیلر بعض وقتده باشقه حیوانلرده هم تابولور.

علم ایستمک، بنده‌لر اوستونده اولوغ بورجدر. الله تعالی حضرتلری «بیلمگان شیلرڭزنی، بیلگان کیمسه‌لردن اوگرنیگز!» دیه بیورمشدر. هم «بیلگان کیمسه‌لر ایله بیلمگان کیمسه‌لر، بر درجه‌ده اوله آلورلرمی؟ اولمازلر!» دیمشدر. اوشنداق رسول اکرم افندمز (محمد صلی الله علیه وسلم) دن اوشبو حدیث شریفلر روایت ایدلمشدر: ۱) هر مسلمان ایچون علم ایستمک فرضدر. ۲) علم تحصیل ایدوچیلردن رضا اولوب، فرشته‌لر، قناتلرینی ایندروب طوررلر. ۳) علم یولینه کرگان کیمسه‌نی الله تعالی جنت یولینه کرگزر. ۴) الله تعالی حضرتی، فرشته‌لر، یر کوک اهلی حتی که اویالرنده اولغان قرمسقه‌لر، صوده اولغان بالقلر، علم اوگرتوچیگه رحمت هم دعا قیلورلر. ۵) علم ایسترگه دیه اوندن چقغان کیمسه، قایتوب کرگانچه الله تعالی یولنده حساب ایدلنور. ۶) قیامت کوننده پیغمبرلر، آندن صوڭ عالملر، آندن صوڭ شهیدلر شفاعت قیلورلر. ۷) آز علم کوب عبادتدن خیرلودر. ۸) علم ایستگان وقتده وفات اولغان کیمسه، پیغمبرلردن گنه توبان اولغانی حالده الله تعالی حضرتینه یولقور. ۹) عالملر، پیغمبرلرنڭ وارثلریدر.
بونلردن باشقه حدیثلر هم کوبدر. ایمدی یول باشچیمز بولغان حرمتلو پیغمبرمز حضرتلری، اوشبو روشده مدح ایتکان نرسه‌نی ایستمکمز هم بورج هم الوغ بخت و سعادتمزگه ده سبب اولور.

حضرت علی (رضی الله عنه) «الله تعالی دشمنلرغه مالنی و بزگه علمنی بولوب ویردی؛ لکن بز تابوشلی چقدق؛ آنڭ ایچون مال بتدکی حالده علم آرتمقده در» دیمشدر.
عبد الله بن مسعود (رضی الله عنه) حضرتلری، علم ایستاوچیلرنی کورر ایسه «مرحبا! حکمت چیشمه‌لری! قارانغولق شمعلری! ایسکی کیوملی یاڭا کوڭللیلر! هر قبیله‌نڭ چاچکه‌لری!! …» دیور ایمش. حضرت علی (رضی الله عنه) علم‌نڭ مرتبه‌سی الوغ ایدکی اشبوندن معلومدر: هرکمده کوبمی آزمی علم دعواسی اوله‌در، علمی بار دیگاندن شادلنه‌در، نادان دیگاننی ایشدرگه رضا اولمایدر» دیمشدر. امام شعبی حضرتلری: «همداندن بر فقیر کشی اولدیغم حالده حجاج حضورینه کردم، علمم سببندن، بای هم سید اولدیغم حالده حضورندن چقدم» دیمشدر. چونکه علمده کامل ایدکینی بیلگان صوڭ حجاج کوب وظیفه‌لر تعیین ایتمشدر.

علملی کیمسه وفات اولدیغی حالده اسمی همیشه قاله‌در. عالملر قبرده یاتسه‌لرده ترکلردر؛ اما نادانلر؛ یر اوستنده یورسه‌لرده اولکلردر. علملک تقوالقغه سبب، تقوالق، دنیا و آخرتده بختلو اولمقغه سببدر. علملک، انسان ایچون مبارک بر زینتدر، و هر بر فضیلتنڭ گوزلیدر. علم، هر آورلقدن قوتولورغه سببچیدر. علملک بتمای طورغان خزینه‌در. علم دنیا صوقرلغندن، آخرت عذابندنخلاص قیلوچی نوردر. علم آولاقده ایبداش، غربتده سرداش، دوستلر حضورنده زینت، دشمنلرغه قارشو اوتکن قورالدر. علم تحصیل ایتکان کیمسه‌نڭ مقصودلری، اوزینه قارشو کلوب کوتمکده اولور. علم، الوغ منصبدر که، اوشبو منصب میسر اولغان صوڭ انساننڭ باشقه منصبغه احتیاجی اولماز، علمی اولغان کشیگه الوغ و کچوک ایشکلر جمله‌سی آچق اولور. علم ایله شریعت حکملری بیلنور، الله تعالی‌گه اطاعت هم عبادت قیلنور. علم ایله حلال هم حرام بیلنور، انسانلرنڭ قیمتلری آرتور. اوشبونڭ ایچون علمنی اخلاص و محبت ایله ایستمک تیوشلی اولور. لکن علمنی تحصیل ایدوچیلر ایچون بر قدر وظیفه‌لر واردر که، رعایه‌سی لازمدر. یولنچه یورلمادکنده مقصودغه یتشمک مشکل اولدیغی کبی، وظیفه‌لرنی رعایه ایدلنماز ایسه علم تحصیل ایتمک مشکل اولور، یا که تحصیل ایدلمای قالور. مذکور وظیفه‌لر حقنده، بز اوشبو رساله‌ده هم بحث ایده‌جکمز.

### برنجی وظیفه (درس و اوقو ترتیبی)

علم اوقومقده اوزینڭ ترتیبی ایله اوقومق تیوشلیدر. یعنی کرکلردن مقدم بیک کرکلرنی، و کرکمازلردن الک کرکلرنی اوگرنورگه کرک اوله‌در. بیک کرکلر ایسه فرضلر، آندن صوڭ واجبلر، و آندن صوڭ سنتلردر.

فرضلردن، اوزینڭ باشینه الک کلگانلرنی یا که الک کیله‌جکلرنی (بو ایسه فرض عین اولور) بیلوب حاضرلنوب طورمق تیوشلی اولور. مثلا بالغ اولدیسه بنده‌گه ایمان و اعتقاد و آندن صوڭ نماز و طهارت هم غسل علملرینی بیلمک فرضدر، اگر ده شهر رمضان یتسه روزه علمینی، اوشنداق بای اولسه زکات هم حج علملرینی بیلمک فرض اولور. سودا ایله شغللنورگه کرشسه اول وقتده سودانڭ شریعت قاشنده اولغان حکملرینی بیلمک کرکدر. اوشنداق باشقه برار کسب ایله شغللنسه، شول نرسه‌نڭ هم شریعتچه اولغان علملرینی استمک تیوشلی اولور. امام محمد بن حسن (رحمه الله تعالی) حضرتلری، «زهدلک طوغروسنده کتاب تصنیف ایتسه‌ڭچی!» دیدکلرینه قارشو «سودا حقنده شریعت حکملرینی بیان ایدوب کتاب تصنیف ایتدم» دیه جواب ویرمشدر و بو جوابیله، زهدلک، تقوالق معامله‌لرده شریعت بیورغانچه اولمقدن باشقه نرسه دگل، ایدکنی بیلدرمشدر.

اوشنداق بالغ اولغان کیمسه‌لرنڭ جمله‌سینه اخلاق علمینی بیلمک لازمدر، مثلا توکل، توبه، صبر، رضا، خوف، رجا، تواضع عفت هم بونلرنڭ ضدلرینی بیلمک تیوشلیدر. چونکه بو نرسه‌لر ایله (فرض عین اولدیغی سببلی) عمل ایتمک بنده اوستنده بورجدر. اگرده علملری بیلنماز ایسه اول وقتده بونلر ایله عمل قیلمق ممکن اولماز.

فرض کفایه‌لرنی اوگرنمک هم فرض کفایه در. بعض وقتلرده، بعض کیمسه‌لرگه گنه کرکلی اولغان شیلر، مثلا جنازه نمازلری کبی فرض کفایه در. لکن شهرده یا که قریه‌ده بو کبی فرض کفایه‌لرنی بیلوچی و یا که قیلوچی اولماز ایسه، اول چاغنده فرض عین‌گه ایلانوب، شول اورنده اولوب، واقعه‌نی بیلگان کیمسه‌لر، جمله‌سی گناهلی اولورلر. اوشبو سببدن فرض عین‌لرنی اوگرانگان صوڭنده کیچکمای، فرض کفایه‌لرنی بیلمک هم تیوشلی اولور.

اوزینڭ سلامتلیکینی صاقلامق (حفظ صحت) روشلرینی و عمللرینی اوگرنمک مستحبدر، لکن بعض عالملر، بونی هم فرض کفایه دیمشلر. رسول اکرم افندمز (صلی الله علیه وسلم)نڭ دوا استعمال ایتدیکی معلومدر [^صحیح البخاری، کتاب الطب].

الحاصل علم بیک کوب. اما عمر بیک قیسقه و آز اولغانلغی ایچون بیک کرکلر صوڭنده کرکلرنی تحصیل ایتمک، همده ممکن قدر بولنچه‌غنه یوررگه تیوشلی اوله‌در. مثلا فرض عین اولغان اعتقادات علمی سلف اصولنچه اوقولغانده صبی بالالر، عمرلرنده مکتب و مدرسه کورمگان عواملر و خاتون قزلر آڭلارلق درجه‌ده یڭلدر.

اوشنداق اصحاب کرام و سلفلر عادتینه قاراغانده اعتقادلرنڭ دلیللری ایله بیلمک مشکل دگلدر. چونکه بونلر قاشنده اعتقادلرنڭ دلیلی قرآن ایله حدیث اولوب، شونلردن اوتمازلر ایدی. حالبوکه قرآن و سنتده اولغان اعتقادات دلیللری بیک آچیق، آزغنه اولسه‌ده صرف و نحو بیلگان شاگردلر[^درست ترجمه‌لری ایله مکتب شاگردلری و ابتدائی صنفلر هم بیلورلکدر.] آڭلارلق درجه‌ده یڭلدر.

اعتقاداتنی بیلگان صوڭ رسول اکرم و صحابه‌لردن میراث اولوب قالغان، باشقه علملر تحصیل ایدلنور. خصوصا رسول الله (صلی الله علیه وسلم)نڭ سرتی (طوغانندن باشلاب اولگان کونینه قدر اولغان احوالینی، نسل و نسبلرینی، خلیفه‌لرینی و اسلام حقنده اولغان خدمتلرینی) اوقومق تیوشلیدر. بو علم ایسه بردن اسلام محبتینی اورناشدرغان ایچون وایکنچی‌دن شاگردلرنڭ ذهنلرینی آچوب نورلاندردیغی ایچون، محض فائده‌در. سیر علمی بیلگان کیمسه کوڭلنده، اوزی هیچ سیزمازدن رسول اکرم پیغمبرمزنڭ، الله تعالی‌نڭ حق رسول ایدکی تمام هم محکم اورناشور. بوندن صوڭ، اوزینڭ باشقه، دین کرکلرینی، آندن صوڭ دنیا کرکلرینی (مثلا حساب، جغرافیا کبی) جمله‌سینی، وقت و زمانی ایله اوقور، اوگرنور.

### ایکنچی وظیفه (نیت)

علم تحصیل ایتمکده اولغان کشی نیتنی درستلمک و یا که درستلرگه طرشمق تیوشلیدر. نیت، کوڭل ایچنده اولغان فکر (اوی) دیمکدر.

علم یولنده یورگان، درس خانه‌لرگه کرگان شاگرد ایچون اوشبو نیتنی درستلمک، الوغ بختدن اولور. رسول اکرم افندمز (صلی الله علیه وسلم) «عمللرنڭ ثوابلری، نیت برابرینه یعنی نیتکه کوره اولور» دیمشدر. و دخی «کوب عمل اولور، دنیا عملی صورتنده کورلسه‌ده. ایزگو نیت سببندن آخرت عملندن حساب ایدلنور، و کوب عمل اولور، آخرت عملی صورتنده کورلسه‌ده بوزق نیت سببندن دنیا عملندن حساب ایدلنور» بیورمشدر.

نیتلری درست کیمسه‌لرنڭ عمل دفترلری، کوب عبادت و الوغ عمللر ایله طولی اولور.

اوشبو سبب ایچون، اوقومقم و علم تحصیل ایتمکم ایله طشم ایچم نورلانسون ایدی، بر قدر اولسه‌ده نادانلغم کیموسه ایدی، اوشنداق باشقه‌لرغه خصوصا قوم و قبیله‌مه و اسلام قارنداشلرمه اوگرتسه‌م ایدی، رسول اکرم (صلی الله علیه وسلم)نڭ مبارک یولینه و شریعتینه خدمت ایتسه‌م ایدی، الله تعالی حضرتی ویرگان عقل و سلامتلک نعمتلرینه علمم سببلی شکر ایده بلسه‌م ایدی، الله تعالی حضرتی رضا اولوردای اعتقاد و عمللر اوزرنده دنیادن اوتوب، افندمز رسول اکرم (صلی الله علیه وسلم)نڭ شفاعتینه لایق اولسه‌م ایدی؛ دیه نیت ایتمک (چن کوڭلدن فکرلمک) هر بر شاگرد ایچون تیوشلی اولور. بونڭ حاصلی ایسه، الله تعالی حضرتینڭ رضالقینی تابسه‌م ایدی دیمکگه قایتور.
چونکه الله تعالی‌نڭ رضالقی نیت ایدلمگان علم، فائده‌سز علمدر. فائده‌سز علمدن کوب مرتبه صغنمشدر.

علمم سببلی الوغ وو حرمتلی کشی اولوب ده، خلق آراسنده قدرم بلند اولسون، سوزوم‌ده یورسون، و شول سببلی دین یولنده خدمت ایتسه‌م ایدی، دیه نیت ایتمک هم درست دیمشلر.

علم تحصیل ایتمکدن اصل مقصود ایسه، بیلوب عمل ایتمکدر. عمل قیلورغه سبب اولمغان علم ایله، فائده آلورغه ممکن اولمغان خزینه ایکیسی بر درجه‌ده‌در. حتی که عملسز علم، الله تعالی حضورنده بنده‌نڭ اوز ضررینه دلیل اولور دیمشلر.

لکن نیتنی درستلای آلمایمن دیه؛ علم یولندن چقمق و تحصیلدن توقتامق‌ده درست دگلدر. بلکه اوقومق، کرک نیت درست اولسون، کرک درست اولماسون، مطلقا تیوشلیدر. اگر ده «حاضرده نیتی درستلای آلمادم ایسه ده، بلکه کیله‌جکده الله تعالی حضرتینڭ مرحمتی اولور، دوستلرم» دیگان فکر، کوڭلینه توشه باشلار ایسه، عین نیت درستلمک اولور.

خبرلرده «بر کیمسه گرچه بوزق نیت ایله علم تحصیل ایتکان اولسه‌ده، بر حاصل اولغان صوڭ، بو کیمسه‌نڭ نیتینی، علم اوزی درستلر» دیگان سوز کلمشدر. الوغ عالملرنڭ بریسی اولغان مجاهد حضرتلری «علم ایستگان وقتمزده، آیتورلک یخشی نیتمز یوق ایدی، الله تعالی حضرتلری صوڭندن نیت درستلمکنی میسر ایتدی» دیمشدر. اوشنداق سفیان ثوری حضرتلری «علمنی الله تعالی‌دن باشقه ایچون تحصل ایتکان ایدک، لکن علم بزنی بو نیتمزده قویمادی، بلکه ین الله تعالی‌دن باشقه ایچون اولورغه رضا اولمایمن، دیه بزنی اوزینه ایارتدی (نیت درستلندی دیمکنی اراده قیله‌در) ...» دیمشدر.

بو کبی اشلر، اوّلگی زمان کشیلرینه، یا که بیک آز کیمسه‌لرگه گنه اولسه اولور، دیه اوز اوزینی کمیستورگه دلیل یوقدر. بلکه اوّلگی زمانده اولغان کبی حاضرگی زمانده هم اولور. الک حالمزده نیتمز بوزق ایدی‌ده صوڭره درستلندی دیوچیلر آز اولسه‌ده سویلمگانلری یا که سویلسه‌لرده، سوزلری بزگه یتشمای قالغانلری بلکه صانسز کوبدر.
کرک اوّل زمانده اولسون، کرک صوڭ زمانده اولسون، الله تعالی حضرتینڭ رحمتندن امیدسز طورمق الوغ گناهدر. چونکه آنڭ رحمت ایشکلری آچق، و مرحمت قویاشلری هر اورنغه و هر کم اوستینه توشمکده‌در.

بو سوزلردن مقصود ایسه، تحصیل وقتنده نیت درستلنوی ایچون اجتهاد ایتمک، ناگاه درستلنمز ایسه قاچان اولسه‌ده بر درستلنونی امید ایدوب همیشه غیرت و محبت ایله اوقومق، اوگرنمک تیوش ایدکنی بلدرمکدر. بوزق نیت ایله نادانلقنی قارشو قویار ایساڭ، نادانلقنڭ ضرری کوب مرتبه‌لر ایله آرتق و کوچلی ایدکی ظاهر اولور. عقللی کیمسه‌لر: ایکی ضرر اوچرار ایسه، ییڭلرگینی اختیار ایدرگه تیوشلی اولور، دیمشلر.

### اوچونچی وظیفه (استاذ اختیار ایتمک)

شاگردلر ایچون استاذ اختیار ایتکان وقتده، تقوی (دیندار) یاشلیرک، کورکام خلقلی، پاک نسللی، یومشق سوزلی، صبرلی، تیران علملی، مرحمتلی، طمعسز، شفقتلی استاذنی تابارغه طرشرغه تیوشلی. اگرده بو کبی کیمسه تابولماز ایسه، تابولغان مقداری هم یاراب طورر. کشینڭ اوزندن مقدم استاذینی صورارلر و استاذینه قاراب هم معامله قیلورلر.
ابو حنیفه (رحمه الله تعالی) حضرتلری کوب فکر (اوی) صوڭنده، ستاذلق ایچون حماد حضرتلرینی اختیار ایتمشدر. «حمادنڭ علمی کوب ایدی، اوزی حلیم، وقارلی هم صبرلی کشی ایدی، شونڭ ایچون استاذ ایدوب حضورنده دایمچیلق قیلدم‌ده علمندن هم الوشمنی آلدم» دیمشدر.

یوقاروده دیدکمز روشچه کامل استاذغه طوغری کلمک میسر اولور ایسه؛ آنی حرمتلی طوتمق و هر اشنده آڭا کیڭاش قیلوب و آنڭ اختیارینه قاراب معامله قیلمق تیوشلی اولور. خصوصا درس و کتابلرنی اختیار ایتمک‌ده، آنڭ فکرنچه اولمق لازمدر. آنڭ ایچون تجربه اهلی اولغان استاذلر، هر علمنڭ لایقی اولغان شاگردنی و هر شاگرد ایچون موافق اولغان علمنی بیلورلر. محمد بن اسمعیل البخاری حضرتلری، علم تحصیل ایدر ایچون، محمد بن حسن (رحمه الله تعالی) حضورینه کلوب نماز مسئله‌سنی تکرار قیلورغه باشلادیغنده «سنڭ طبیعتڭ، حدیث علمینه موافق کورله‌در» دیه حدیث عالملری حضورینه یبارمشدر. اوشبو سبب ایچون امام بخاری حضرتلری، حدیث علمنده، برنچی مرتبه‌ده کامل امام اولمشدر.

عالملرنڭ جمله‌سنی‌ده حرمتلو طوتمق لازم ایسه‌ده، استاذنڭ حقی دخی باشقه‌لردن آرتقدر. شونڭ ایچون استاذنی عزتلو بیلمک و حرمتینی کامل صاقلامق تیوشلیدر. حضرت علی (رضی الله عنه) «بن، علم اوگرتکان کشینڭ قولیدر من. ایسترسه بنی صاتسون، ایسترسه خدمت ایتدرسون، ایسترسه آزاد ایتسون!» دیمشدر.
آتا ایله آنا، مشقت یورتی اولغان بو دنیاغه کیلورگه سببچی اولدقلری حالده استاذ سعادت یورطی اولغان اوجماخغه واررغه سبب اولمقده‌در. اوشبو حکمت ایچون استاذ حقی آتا ایله آنا حقندن آرتق هم مقدم دیمشلر در.

استاذ ایچون یاشرون و اشکاره‌ده دعا ایتمک تیوشلیدر. ابو حنیفه (رحمه الله تعالی) حضرتلری «حماد وفات اولغاندن بو کونگه قدر، اوقوغان نمازلرم صوڭنده حماد ایچون، آتام ایله آنام ایچون، اوزمدن اوقوغان شاگردلرم ایچون، دعا قیلمای قالدیم» دیمشدر.

شاگرد اولغان کیمسه، استاذینڭ غیبتینی سویلاماز، کشی سویلر ایسه رضا اولماز، بر چیت‌که کیدر، ضرورت اولمغانده آلدندن یورمز، اورنینه اوطورماز، اذنندن باشقه حضورنده سویله‌شماز، عرف و عادتلرگه خلاف روشده ایشکلرینی تارتماز، آچوندن قورقور، گناه اولمغان اشلرده قوشقانینی یرینه کتورر، بالالرینی و جمله یاقین و دوستلرینی حرمتلر و الوغلار. ابو حنیفه (رحمه الله تعالی) حضرتلری «حمادنی حرمتلدیکم سببندن آنڭ خانه‌سی (یورتی) طرفینه آیاقلرمنی اوزاتمادم» دیمشدر.

شاگرد اولغان کیمسه، ممکن اولغان صورتده استاذینڭ خدمتینی ایدر. قاضی فخرالدین حضرتلری، الوغ عالملرنڭ برسی ایدی، کندیسی شول زماننڭ سلطانی هم حرمت قیلور ایدی. اوشبو درجه‌لرنی استاذمنی حرمت ایدوب، تابدم، استاذم ابوزید الدبوسینڭ آشینی پشره‌در ایدم و باشقه خدمتلرینی هم قیله‌در ایدم» دیمشدر. بخاراده الوغ عالملردن برسی مسجدده شاگردلرینه درس ویردکنده بعض ساعتده آیاق اوزرینه طورر ایمش. شاگردلری طرفندن بو حالگه تعجب ایدلدکنی بلوب «استاذمنڭ صبی بالاسی، اوزینڭ ایبداشلریله اویناب یوردکنده گاه وقتده مسجد یانینه کیله‌لر، شول بالانی کوردکمده استاذمنی الوغلاب آیاق اوزرینه طورام» دیه سببینی بیان ایتمشدر. 

سدید الدین الشیرازی، اسملو بر عالم ذات؛ اوغلم علم اهلی اولسه ایدی دیگان کیمسه، علم و فضل اهللرینه حرمت ایتسون؛ غریب و مسافرلرگه شفقت و مرحمت کوسترسون؛ بو کبی کیمسه‌نڭ اوغلی عالم اولور. اگرده اوغلی عالم اولماز ایسه اوغلینڭ اوغلی عالم اولور، دیمشدر.

حضرت عبدالله بن عباس (رضی الله عنهما) عالم صحابه‌لردن برسی اولدیغی حالده، زید بن ثابت حضرتلرینڭ آتینڭ تزگنینی طوتوب طورر ایمش. هم ده «رسول اکرم، الوغلرمزغه بو روشده خدمت کوستررگه بیورر ایدی» دیمشدر.

بیلمگان شیلرنی (دین اسلامده کرکلو اولغانلرنی)، اوگرتوچی کیمسه، ایستر الوغ، ایستر کچکنه اولسون؛ ایستر فقیر، ایستر بای، اولسون اوگرنمک تیوشلیدر. بو خصوصده عارلنمک درست اولماز. لکن استاذ قیلور ایچون یوقاروده دیدکمزچه صاف کوڭللی ریاسز، دعواسز، تحمللی، تقوا کیمسه‌نی تابارغه طرشمق تیوشلیدر.

بخاراغه اوقور ایچون وارمقده اولغان بر شاگرد، سمرقند شهرنده بر حکیم حضورینه کروب، اوزینڭ مقصودی حقنده مشورت (کیڭاش) ایتمشدر. حکیم ایسه بو شاگردکه: بخاراغه وارغان ساعت ایله درس باشلامقڭ موافق اولماز؛ چونکه تیزلکده بر کمسه‌نی استاذ ایتساڭ، احتمالکه اول کیمسه‌نڭ خلقی و فعلی سڭا اوشمازده، آنی قویارغه مجبور اولورسڭ، استاذ اولغان کیمسه‌نی ایسه تاشلامق کوب وقتده علمدن الوشسز قالورغه سبب اوله‌در، بلکه بر ایکی آی مقداری طوروب، فکر و عقل اهللرینه مشورت ایدوب، شونڭ صوڭنده استاذنی اختیار ایدوڭ بیک مناسب اولور» دیه گوزل کیڭاش ویرمشدر.

عقللی کیمسه‌لر «طبیبڭنی رنجتور ایساڭ شفا تابا آلمازسڭ، استاذڭنی رنجتور ایسه‌ڭ، نادان قالورسڭ» دیمشلر.

### دورتنچی وظیفه (شریک اختیار ایتمک)

شاگردلر ایچون، سبقلرنده اجتهادلی، گوزل خلقلی، بیلگان ایله عمل ایدوچی، ادب و انصافلی، شریکلرنی اختیار ایدوب، یالقاو، کوب سویلاوچی، کشی آراسینی بوزوچی یمان اشلرگه اوگرتوچی کشیدن کولوچی کبی بوزق خلقلی شریکلردن بیک یراق اولورغه تیوشلی.

شاگردلرنڭ آلغه وارمقلرنده یا که آرتده قالمقلرنده، شریکلرنڭ الوغ اثری وار ادیکی معلومدر.

یخشی و اجتهادلی شریکلر و ایبداشلرنی اختیر ایتمک، شاگردلر ایچون سبقدش و صنفدش اولمق طوغروسینه‌غنه خاص اولمای، بلکه هر وقتده، لازم و کرکلی بر قاعده‌در. چونکه بر کیمسه‌نڭ نه کبی فعلده و نه کبی خلقده ایدکینی بیلورگه قصد ایدلسه، ایڭ اوّل، اول کیمسه‌نڭ اوزینی صورمای، بلکه کیم ایله ایبداش و یولداش ایدکی تفتیش ایدلنه‌در. اگر ده یولداشی یخشی اولور ایسه بو کیمسه‌نڭ هم یخشیلغی ایله؛ یمان اولور ایسه، بونڭ هم یمانلغی ایله حکم ایدلنور.

حکایت ایدلنور: بر قدر خلقلر، مسافر اولوب بر شهرگه کلدکلرنده، شهر خلقینه «شهرڭزنڭ یخشیلری کیملرده، اوصاللری کیملر ایدکنی ایکی کونده بیلوب تمام ایتدک، آنڭ ایچون اوز آرامزده اولغان یخشیلر ایله اوصاللر اوزمزگه معلوم ایدی. بونلرنڭ هر بری سزنڭ شهرڭز خلقندن دوستلر یاصادیلر، البته بزنڭ یخشیلرمزنڭ دوستلری یخشی، و اوصاللرمزنڭ دوستلری‌ده اوزلری کبک اوصاللر اولسه کرک» دیمشلر.

ایمدی، اش بویله اولدیغنده، بن اوزم یخشی اولغانم صوڭ، ایبداشم یمانلغندن نه ضرر اولور؟!.. دیمک یاڭلش و تیوشسزدر. یمان یولداش تیمرچی اودی مثالنده‌در بر وقتده اوچقونی توشوب کیومڭنی یاندرر.

احمق شریکلرنڭ یمانلقلری قدر، یغوشلی[^مسری] و ضررلی نرسه دنیاده یوقدر. عقللی کیمسه‌لر :احمقنڭ یولداشلغینه صبر ایتکان کشی هم احمقدر» دیمشلر. مالک بن دینار حضرتلری یاننده، بر ات وارلغنی کورگان کیمسه‌لر، بو خصوصده اوزندن صورمشلر. بونلرغه جوابنده «بو ات دگل، یمان یولداش احمق ایبداشدن یخشیراق ایبداش» دیمشدر.

کوب سویلاوچی شریکلر هم عمر آشاوچیلر، وقت اسراف قیلوچیلردر. بولمه‌دن بولمه‌گه، کشیدن کشی‌گه یوروب سوز سویلاب یوروچیلر، مکتب و شاگردلر ایچون، کوک قضاسی، یر بلاسی اولور. بوندای شاگردلرنڭ ضرری جمله علم تحصیل ایدوچیلرگه ایرشه‌در.

کوب سویلاوچیلرنی، سلفلر برده سومازلر ایدی. اعمش حضرتلری «بز شوندای قوملرنی کوردک که، آیلر ایله کورشمای طوردقلری حالده، اوچراشورلر ایدی (حالڭز نیچوک؟ یخشی) ایله سوزلری بتار ایدی، اما مال کرک اولسه، شول ساعت ایله یارم دولتلرینی بولوب ویرمکدن هیچ قورقمازلر ایدی؛ اما بر کونده اولغان قوملرنی کوره‌مز؛ بر کون طوربغنه اوچراشدقلری حالده، حتی تاوقلرینڭ اسانلکلرینه قدر صوراشه‌لر، ناگاه آرالرنده مال حاجت اولمق مسئله‌سی چقسه، بر اورلق ویررگه قوللرندن کلمایدر» دیمشدر. الله تعالی، اعمش حضرتلرینه رحمت ایتسون! اگرده بزنڭ بو زمانمزنی کورسه ایدی، نه ایتور ایدی ایکان؟ ...

یالقاو ایله شریک اولغان کیمسه هم اوزینڭ مقصودینه ایرشودن محروم قالور. ابوبکر الخوارزمی حضرتلری «هیچ وقتده یالقاولرغه یولداش اولمه! آنڭ ایچون کوب یخشی کیمسه‌لر اولور، یولداشلرینڭ بوزوقلقی سببلی یمان اولورلر. احمق کشینڭ احمقلقی، عقللی و فهملی کیمسه‌گه تیز اورلور (آوشور)، اودلی کومرنی کلگه صالسڭ شول ساعت ایله سونه‌در.» معناسنده بر شعر سویلمشدر، هیچ شبهه یوقدر که دیدکلری غایت طوغریدر.

اگر ده الله تعالی، یخشی و فهملی، هم تقوا و اطاعتلی شریکلر و صنفداشلر نصیب ایدر ایسه، بونی الوغ بخت دیب بیلورگه تیوشلی. هم بوندای سبقداشلرنی استاذ و معلملر روشنده حرمتلرگه و خاطرلرینی صاقلارغه تیوشلی. هر بر مسلماننڭ حالنی رعایت ایتمک ایله شریعت بیورسه‌ده، بو کبی سبقداشلرنی جمله کشیدن آرتق کوروب، هر وقتده خیر دعا و کورکام معامله ایله اولمق لازمدر.

### بشنچی وظیفه (فراغت، تجرد، طنچلق)

علم ایچون تجرد ایتمک یعنی ممکن قدر دنیا مشقتلرندن بوشانمق تیوشلی اوله‌در. طوغان اوسکان یرلر، دوست خویشلر، کوب وقتده کوڭلنی مشقتلندرگانلری ایچون، بونلردن کیسلوب یراق اورنلرغه کیتمک، هم کوب قایتوب کیلوب یورمازسزلک، فائده‌لیدر؛ اوشبو سبب ایچون شاگرد وقتده خاتون آلمق هم مناسب دگلدر.

بنده‌لرده ایکی کوڭل اولمادیغی سببلی، بو روشده دنیاغه تعلقلنمق (باغلانمق)نڭ علم تحصیل ایتمک ایچون الوغ ضرری وار ایدکی معلومدر. «اوزڭزنی بتونلای تابشرمای طوروب، علم، سڭا اوزندن بر آزنی اولسه‌ده ویرماز» دیمشلر.

کوڭلنی تورلی اورنلرده یورتمک، علم طوغروسنده اولمغان شیلر ایله کوب مشغول اولمق، اونودمقلقنی پیدا ایتدکی ایچون بوندای حاللر، شاگرد ایچون فائده‌سزدر.

علم تحصیل ایتمک ایچون یراق اورنلرغه سفر ایلمک و غربتچیلکلرنی اختیار ایتمک سنت عمللردن دیمشلر. امام شعبی حضرتلری «بر کیمسه مشرقدن مغرب‌که سفر ایتسه، اوشبو اوزون سفرنده شریعت مسئله‌لرندن برگنه مسئله‌نی بیلوب کیلسه‌ده، بو کیمسه‌نڭ سفری ضائع اولمش دیورگه بنم قدرتمدن کلمایدر» دیمشدر.

### آلتنچی وظیفه (اجتهاد = طرشمق)

علم تحصیل ایدوچی شاگرد بیک اجتهادلی (طرشوچان) اولمقی لازمدر. اجتهاددن باشقه دنیا مالی‌ده تابولمایدر. ایمدی آخرت مالی‌ده هم دنیا مالی‌ده اولغان علم، اجتهاددن باشقه نیچوک تابلور؟ … اجتهادلی کیمسه‌لر، مرادلرینه ایرشورلر. بیکلی ایشکلر اجتهاد ایدوچیلرگه آچلور، دیمشلر.

ابو یوسف حضرتلری «اوغلم وفات اولدی. قبر قازوتوب جهازلاب کوموب یورسام، ابو حنیفه‌نڭ مجلسندن قالورمن دیه قورقوب، اوغلمنی جهازلاب کوممک خدمتینی بر کیمسه‌گه تابشردم ده اوزم ابو حنیفه‌نڭ درس مجلسینه کیتدم» دیمشدر. شاگردلر ایچون ابو یوسف حضرتلرینڭ اوشبو غیرت و اجتهادی کوچرگچ و عبرت اولورغه یاراسه کرک.

علم تحصیل ایدر ایچون شاگرد اجتهادی، استاذ اجتهادی، آتا و یا که تربیه ایدوچینڭ اجتهادی ضروردر. اوشبو اوچ اجتهاد برگه جیولسه، بر تورلی یمش اولمای قالماز.

اجتهادلی شاگردلر، کیچه‌لرده هم عادتدن آرتق یقولامازلر. چونکه اوزی یقولاغان کشینڭ بختی‌ده یقولار ایمش. یورغان آستونده یاتوب علم امید ایتکان کیمسه، چاچمگان یرنده ایکن امید ایدوچی قبیلندن، عمرینی صرف بوش فکر ایله اوزدرغان اولور. کیچه‌ده عادتچه‌گنه یقولاغان کشینڭ کوندزده کوکلی حوش و هر اشنده راحت ایله اولور. «بو علمنی نیچوک حاصل ایتدڭ؟» دیه صوروچیلرغه، الوغ حکیملردن برسی «کیچه‌لرده یاندروب بتورگان مایلرم، ایچکان صولرمدن آرتق اولدی» دیه جواب ویرمشدر.

اجتهاد دیمک، شاگرد اوزینڭ عقل و فرکینه، اوشنداق تن وو اعضالرینه ضرر کیتورماز صورتده یخشیغنه نظام ایله طرشمق، دیمکدر. بو تقدیرچه اوزینی خسته ایدر روش ایله اوقومق، اجتهاد دگل بلکه اوزینی خراب ایتمک و عدالتسزلک اولور. حالبوکه بزنڭ اسلام شریعتی، هر وقتده عدالت‌ده اولمق بیورمشدر.

رسول اکرم افندمز (صلی الله علیه وسلم) حضرتلری «بو اسلام دینی، محکم اولغان بر دیندر، آنده عدالت اوزرنده حرکت ایله‌ڭز! اوزڭزگه دشمن کوسترر درجه‌گه ایرشدروب نفسڭزگه عذاب قیلمه‌ڭز! آنڭ ایچون آرغان (عاجز قالغان) حالنده یوررگه استگان کشی مقصودینه‌ده یته آلماز، آتلانغان آتینی‌ده سلامت قالدرماز» دیمشدر. و ایکنچی بر حدیث شریفده «نفسڭ آتلانغان آتڭدر، آڭا هر وقتده شفقتلی اول!» دیمشدر. رسول اکرم افندمز (صلی الله علیه وسلم)نڭ اوشبو سوزلری هر وقتده قاعده و اولچاو اولورغه تیوشلیدر. بلکه اجتهاد دیمک یوقاروده دیدکمزچه نظام ایله تحصیل ایتمک، تکرار، فهم، سؤال، استفاده، شکر ایتمک دیمک اولور.

کوڭلنده یخشی اورناشوب قالسون ایچون، درسلرنی قات، قات (تکرار) اوقومق هم تیوشلی اوله‌در. مقدم زمان عالملری درسلرنی تکرار ایتدرمک حقنده بیک اعتبارلی اولورلر ایدی. حتی که بو کونگی سبقنی تکرار ایتدرمک ایله قالمای، اوتکان کون سبقلرینی هم بر قاعده بوینچه تکرار قیلدررلر ایدی. زرنوجی حضرتلری اوتکان سبقنی بیش مرتبه، آندن اوّلگیسنی دورت مرتبه، آندن اوّلگیسنی ایکی مرتبه، آندن اوّلگیسنی بر مرتبه تکرار ایتمکنی عادت قیلورغه تیوش» دیمشدر.

سبقلر، نه قدر تکرار ایدلسه‌ده فهم اولنماز ایسه فائده‌سز قالور؛ شول سببدن، درسلرنی فهملرگه طرشمق تیوشلیدر. آز درس، فهم ایله کوب اولور، بو کونگی درس یخشی فهم ایدلنور ایسه ایرته‌گی درسلردن کوب نرسه‌لر، اوز اوزلگندن بیلنور اوّلگی عالملر «ایکی حرفنی حفظ ایتمک (یادغه آلمق) ایکی یوک کتابنی ایشتمکدن یخشیراق؛ اما ایکی حرفنی فهم ایتمک ایکی یوک کتابنی حفظ ایتمکدن فائده‌لیراق» دیورلر ایمش، اوشبونڭ ایچون اوزینه ویرلکان سبقنی تکرار ایتمک و فهملب قویمق برنچی درجه‌ده لازم اولور.
بیلمگان و یا که شبهه‌سی قالغان اورنلری اولسه، استاذ و معلملردن، خواجه و خلفه‌لردن، یا که اوزینڭ شریک و صنفداشلرندن و باشقه بیلوچیلردن صوروب (سؤال ایدوب) آڭلاتمق تیوشلی اولور. بویله ایتمک علمنڭ اورناشوب محکم اولوب قالوینه سبب ایدکی تجربه ایله معلوم اولمشدر. اوشنداق اوزی بیلگانلرنی ایکنچی بر بیلمگانلرگه اوگرتمک، آراده هیچ بر بیلمگانلری اولمادیغی حالده دخی برگه برگه جیلشوب تکرار ایتمک، سویلشمک (مذاکره ایتمک) بیک فائده‌لی ایشدر.

صورغانلردن یاشرمک، صورمقدن عارلنمک، شاگردلر ایچون الوغ عیبدر «بو علمنی نیچوک تابدڭ؟» دیه صوروچیلرغه، ابو یوسف حضرتلری «قزغانمادم اوگرتدم، عارلنمادم صوردم» دیمشدر. اوشنداق بو روشنده صوروچیلرغه ابن عباس (رضی الله عنه) حضرتلری «کوب صوروچی تیل، کوب فهم ایدوچی کوڭل ایله تابدم» دیه جواب ویرمشدر. امام خلیل حضرتلری هم «علملک بیکلی اولغان خزینه، آنڭ آچقچی ایسه صورمقدر» دیمشدر.

لکن مذاکره دیمک، باقه‌لر مثالنده شاولاشمق، ایشاکلر روشنده آقرشمق، ایسرکلر قبیلندن جراحتلی سوزلر سویلشمک، قوللرنی بوتامق‌دن عبارت دگلدر. عقللی کیمسه بوندای حاللرگه هیچ بر وقتده تنزل ایتماز. بلکه مذاکره دیه، غایتده ادب و تربیه اوزرنده هر کیم اوزینڭ کوڭلنده اولغان فکرنی ایرکلنب، آچیق ایدوب، سویلمک‌که بر کیمسه سویلگان وقتده هیچ کیم قاتشمای قرآن شریف دڭلار روشنده دڭلاب طورمقغه، صوڭندن آرادن بر کوب بلوچیسی جمله کشینڭ سوزلرینی جیوب ارادن درست و طوغریسنی تابمقغه ایتولنه‌در. بونده ایسه نه شاولارغه حاجت وار، و نه قچقررغه یول بار!!.. اگرده مجلسدن بونڭ کبی ادبسزلک اش ظاهر اولور ایسه، اول مجلسدن یراق طورمق لازم اولور. چونکه بو کبی مجلسنڭ صوڭی دشمنلقدن باشقه نرسه اولماز.

بیگان نرسه‌لر ایچون، کوتارلمای (تکبرلنمای)، بلکه الله تعالی حضرتینڭ رحمتی سببلی نصیب اولدی، دیه بیلورگه، و طاقت یتکانچه الله تعالی حضرتینه شکر قیلورغه تیوشلی اولور. ابو حنیفه حضرتلری «نیندای گنه نرسه بیلدم ایسه، شالنوب، الله تعالی‌گه حمد و ثنا قیلور ایدم، شونڭ برکاتنده بو علمنی تابدم» دیور ایمش.

شاگردلرنڭ الله تعالی حضرتینه کوب شکر ایدوچان اولمقلری، اوشنداق تحصیل ایتکان علملردن اوزلری هم قوم و ملتلری ایچون قائده اولسون ایدی دیه دعاغه عادت ایتمکلری، آلغان علملرینڭ فائده‌لو اوله‌چغینه بر سونچلی علامت اولور.

علملکنڭ یخشی صاقلانوی ایچون، هر وقتده یاننده کتابلر و دفترلر حاضر اولورغه حاجتلی اولور. شونڭ ایچون اجتهادلی شاگردلر، نیچوک اولسه‌ده، اوز کتابلرندن اوقورغه و اوقوغان کتابلرینی اوز ملکلرنده بولندررغه غیرت قیلورلر. کشی کتابندن اوقومق بیک مناسب دگلدر. کتاب جیمق، اوزی اوقوغان کتابلرنی یخشی صاقلامق، علمگه محلتلی اولمقغه دلیلدر. امام محمد حضرتلری، اوّل حالنده الوغ بایلردن برسی ایدی، اوچیوز جان وکیل هم خادملری گنه اولنور ایدی. اوشبو زور بایلغنی علم یولنده صرف ایدوب تمام ایتمشدر.

اوشنداق اجتهادلی شاگردلر، هر وقتده و هر کیمدن آز آز اولسه‌ده استفاده ایتمک آرزوسنده اولنورلر. تامچی تامچی کول اولور، دیدکلرینه موافق آزلاب جیولغان علم، صوڭراق، کوب اولور. ابو حنیفه حضرتلری حماد حضورینه فقه اوقورغه واردیغنده استاذی اولغان حضرت حماد «هر کون اوچ مسئله‌نی بیلور ایسه‌ڭ یارار. آندن آرتدرمه!» دیه بیورمش ایمش. استاذی امر ایتکانچه هر کون اوچ گنه مسئله بیلوب، اخیرنده ابو حنیفه حضرتلری، زمانه‌سنده برنچی عالملردن اولمشدر. آز اولسون‌ده بیلسون دیورلر. «قزو یورگان آرر، آقرون یورگان وارر» مشهور بر سوزدر.

علم و فضل اهلی ایله تانشمق، و آنلرنڭ مجلسلرنده اولمق، الوغ غنیمتدر. سلفلردن بر معتبر ذات «کوب عالملرنی کورگان ایدم، لکن استفاده ایدرکه عقلم یتمدی» دیه قایغروب سویلر ایمش.

و دخی بو کونده بیلورگه تیوشلی سبقنی ایرته‌گه قالدرماسسزلق تحصیلنڭ الوغ شرطلرندن برسیدر. چونکه هر کون ایچون اوزینه خاص درس و شغل اولور. بو کون شغلی ایرته‌گه قالور ایسه، اش کوب جییلوب ذهن تارالوغه سبب اولور، اوّلگی زماننڭ شاگردلری بو کوننڭ درسلرینی ایرته‌گه قالدرمقنی هیچ درست کورمازلر، بلکه ممکن اولور ایسه ایرته‌گی کون درسلرینی بو کون بیلورکه طرشورلر ایدی.

### یدنچی وظیفه (علمنی حرمتلو طوتمق)

علم تحصیل ایدوچی شاگرد، علم‌گه بیک محبت قویار، هم آنڭ بیک حرمتلو بر کمال ایدکینی آڭلار، شونڭ ایچون کوچی یتکان قدرنچه حرمتلی ایدوب طوتار. «بر سوزنی بیڭنچی مرتبه ایشدونده اوّلگی مرتبه ایشدوی کبی رغبت و اخلاص ایله دڭلامغان کشی علم اهلی دگلدر» دمشلر.

مالک بن انس حضرتلری، درس وقتلرنده، علمنی الوغلامق نیتیله طهارت آلور، صقالینی تارار، اورننده تزلنوب اوطورر و صوکره درس باشلار ایدی. رسول اکرم افندمز (صلی الله علیه وسلم) حرمتنی صاقلاب داوشنی آرتق کوتارماز و هیچ کیمدن آرتق کوتارتماز ایدی. اوشبونڭ ایچون شاگردلرنڭ، خصوصا درس وقتلرنده، کتاب و کاغذ طوتقان زمانلرنده طهارت ایله اولمق باش، قول، کیوم صالوم صاف هم پاک اولورغه تیوشلیدر.

استاذ و معلملرنی، کیم اولسه‌ده اولسون، علم اهلینی و اوزندن کوب بیلوچیلرنی الوغلامق، قرآن شریف و شریعت کتابلرینی، کاغذلرینی حرمتلمک، علمنی حرمتلمکدندر. شمس الائمة الحلوانی حضرتلری «بو علمنی، کتابنی حرمت ایدوم سببلی تابدم؛ هیچ بر وقتده طهارتسز قولیمه کاغذ طوتمادم» دیمشدر. شمس الائمة السرخسی، ایچی کیتدکی بر کیچه‌ده، درس ایله مشغول اولوب اون یدی مرتبه طهارت آلمشدر.

شریعت کتابلری حرمتلو اولغانی ایچون، ضرورت یوق حالده، آنڭ اوستینه باشقه نرسه‌لر قویمق، هم آنڭ طرفینه آیاق صوزمق، تفسیر، حدیث کبی مبارک کتابلر اوستینه باشقه‌لرنی قویمق، الحاصل عرف و عادتده، ادبسزلک کورلگان نرسه‌لرنی قیلمق الوغ عیب حساب ایدلنور.

### سکزنچی وظیفه (همت و غیرت)

قوشلر، قنات ایله اوچدقلری حالده، انسانلر همت ایله اوچارلر. همتسز کیمسه‌لر کوزینه، کچکنه نرسه‌لر اولوغ اولوب کورندکده، همتلی کیمسه‌لرگهف بیک الوغ اشلرده کچکنه کورلور. «ایرلرنڭ همتی تاولرنی قوبارر» دیمشلر.

علم یولی، بر مبارک یولدر، لکن بیک مشقتلی و آوردر، شویله اولسه‌ده اوچی سعادت، صوڭی کمالت‌گه باروب توقتامقده‌در. شونڭ ایچون، بو یولغه کرگان شاگردلرده همت ایله شادلق، اجتهاد ایله غیرت، کوچلی و محکم اولنورغه تیوشلیدر. علم لذتی قدر لذت، هیچ کیمده و هیچ اورنده و هیچ وقتده اولنماز،  علم یولنده اولغان محنتلر، هر نه قدر کوچلی اولسه‌ده، بهادر عسکر مثالنده کوکرک ایله قارشو طورغان شاگردلرنڭ همتلرینه مقاومت قیله آلماز، مغلوب اولور، امام محمد حضرتلری، کیچه‌لرده طرشوب، مسئله بیلگان صوڭ «پادشاه بالالری، بو لذتدن مرحوملردر! …» دیور ایدی. ابو یوسف حضرتلرینڭ بیک راحت و لذت ایله علم تکرار ایتکانینی کورگان بر یاقینی، اوزینڭ ایبداشلرینه «علم یولنده دنیاسنی اونوتدی! حالبوکه بن یخشی بیلامن بیش کوندن بیرلو قارنی آچ! …» دیمشدر. همت بویله اولور، غیرت بویله اولور ...

آتا آنا، طوغان اوسکان اورنلرنی قارنداش قبیله‌لرنی، قالدروب یراق اورنلرغه کیدوب تحصیل ایتمک، مکتب و مدرسه نظاملرینه و باشقه محنت و آورلقلرغه صبر قیلمق، نفس مرادلرندن اوز اوزینی صاقلاب طوتمق، جمله‌سی «همت» در.

بر شاگردده همت و اجتهاد جیولور ایسه، آنڭ تحصیل علم ایدوینه بتون دنیا طرشسه‌ده مانع اوله آلماز، همت ایله اجتهادنی عادت ایتکان شاگردنڭ، کیله‌چک کونده الوغ بر ذات اوله‌چفنده هیچ شبهه ایتمه‌ڭز! ...

علم تحصیلینه مانع اولغان نرسه فقیرلک دگل همتسزلکدر. همتی اولغان شاگردلر ایچون بو کونگه قدر، فقیرلک مانع اولمامشدر. بوندن صوڭ هم اولماز.

دنیانڭ اڭ مشهور ذاتلری، و اڭ بیوک عالملری، فقیرلک عالمندن قالقوب چقمشلردر. ابو حنیفه حضرتلری، اوزینڭ شاگردی ابو یوسف‌غه «زیرک دگل ایدڭ، لکن اجتهاد و همتڭ سببلی بو درجه‌گه ایرشدڭ» دیمشدر.

ای عزتلو شاگردلر!!.. «اوقوغانمز یارار. نه قدر طرشساقده آرتق کشی اولورغه قدرتمز یتماز» دیمک کبی زبون فکرده اولمه‌ڭز! بلکه بلند طبیعتلی، اوتکن همتلی اولوڭز! غیرت اولغان صوڭ، آرتق و زور عالم اولمقدن هیچ مانع یوقدر. الله تعالی‌نڭ سر و حکمتلرینه عقللر ایرشماز، مرحمتی هم شو مسبتلی الوغدر. بتون دنیاغه درس یورمکده اولغان اسملری قیامتکه قدر قالغان عالملرنی، سزنڭ کبی شاگردلر آراسندن دنیاغه چقارمشدر. کیله‌چکده ان شاء الله تاریخ ایله آشنا اولورسز، و شول وقتده بو سوزنڭ درست ایدکینی آچیق بیلورسز. رسول اکرم افندمز (صلی الله علیه وسلم) حضرتلری «الله تعالی اشلرنڭ بلندلرینی یاراتادر، توبانلرینی دشمن طوتادر» دیمشدر. رسولمز بویله ایتدکنده، تحصیل وقتنده اوزمزنی کیمستوب، یالقاولغمزنی پرده‌لر ایچون تورلی سببلر کوستروب طورمقمز هیچ درست اولماز.

شیخ جمال الدین حضرتلرینی مصردن چقاردقلرنده، یاننده بر تین آقچه‌سی و بر آشارلق نرسه‌سی یوق ایدکنی بلوب سویسده اولغان شیعه‌لر (پرسیانلر)، بر قدر آقچه جیوب، پاراخودغه کروب «بو آقچه‌نی هدیه ایتدک، اگر ده هدیه‌مزنی قبول کورمز ایسه‌ڭز بورچ ایدوب آلوڭز، و حاجتلرڭزگه صرف ایدڭز!..» دیدکلرنده «بو آقچه‌غه سزلر بندن محتاجراقسز، اوزڭزده قالسون، قارچغه هیچ وقتده چپچق اغزندن قورت آلماز؛ آرسلان، صونار تابودن عاجز قالماز» دیمشدر. بو کبی همتلی کیمسه، ایسکی زمانه عالمی اولمای، بلکه حاضرگی زمانمز ایرلرندن ایدی.

اوشنداق عجب همتلی عالملر بو کونده اسلام مملکتلرنده هم یوق دگلدر. بلکه اوز مملکتمزده هم کوچرگچ اولورلق ذاتلردن ایکی اوچ دانه‌سینی یخشی بیلمکده‌مز. اگر ده ایستسه‌ک ایدی اسملرینی ده یازار ایدک.

اوشبو سببلر ایچون، شاگردلک زمانه‌سینی الوغ غنیمت بیلوب، الله تعالی‌نڭ چیکسز رحمتلرندن امیدسز اولمای، بر فائده‌لو کشی اولوب یتشمکنی آرزو قیلوب، کوندن کون غیرت و همتنی آرتدرمق تیوشلی اولور.

علم تحصیل ایتمکدن مانع اولغان نرسه‌نی همتسزلک دیمش ایدک. همتسزلک ایله یالقاولقبر سوزدر. یالقاولق ایسه تحصیل وقتنده دگل حتی که باشقه اشلرده ده، مقصوددن محروم اولمقغه سبب اولور. اوشبونڭ ایچون شاگردلر، یالقاو اولمق شویله طورسون، بلکه یالقاولق کیتوره طورغان سببلردن (مثلا کوب آشامق، کوب ایچمک کبی اشلردن ده) صاقلانورلر. یالقاولق، دنیا و آخرتده خیرسز بر نرسه‌در. الله تعالی اوز فضل و مرحمتی ایله بوندن حفظ ایتسون!

قرمسقه‌لرده اولغان اجتهاد، بال قورتلرنده اولغان غیرت ایله کسب، کورلوب طوردیغنده، بلکه بال قورتلرینڭ کوچلری ایله بو قدر آدم بالاسی فائده‌لنوب ترکلک ایتدکلرنده، الله تعالی طرفندن عقل نعمتی ایله مشرف اولغان آدم بالاسی، اوز جنسدشلرینه آز اولسه‌ده فائده کیتورمای طوردیغی و یا که قائده کیتورر ایچون طرشمادیغی، قایسی عقللر قاشنده درست کورلور؟!..

### طوقزنچی وظیفه (تحصیل‌نڭ موافق وقتلری)

آدم بالاسی ایچون علم تحصیل ایتمک وقتی بیشکدن لحدگه قدردر. یعنی هیچ بر وقتده علمدن مستغنی اولماز. اوشبونڭ ایچون کوچلی بر ضرورت اولمادیغی حالده «اوقوغانم یتار!» دیه علمدن کوڭلنی آلمق مناسب اولماز. قچانغه قدر علم تحصیل ایده‌سن؟ دیه صوروچیلرغه عبدالله بن المبارک حضرتلری: «کیم بیلور! بلکم اوزم ایچون فائده‌سی اوله‌چق علمنی همیشه ایشتکانم یوقدر، شونی ایشتمک امیدیله همیشه تحصیلده اولمقم لازمدر» دیه جواب ویرمشدر. حسن بن زیاد حضرتلری ده قرق یاشنده ایکان وقتده علم تحصیلینه کرشمشدر.

شویله اولسه ده، تحصیل ایچون شاگردلک، یاشلک، خصوصا صبیلق چاغلری، اڭ مناسب وقتلردر. یاشلکده آلنغان علم، تاشغه قازلغان نقش مثالنده بتماز، اونودلماز. بو وقتلرنی غنیمت بیلورگه تیوشلی، یاشلک زمانه‌سی، عمرده بر گنه کیلور. لکن بو عزتلو و قدرلو ساعتلر، اوزاق طورماز، کیدر.

اما زمانلر آراسنده تحصیل ایچون موافق اولغانلری کیچه‌لر و سحر وقتلری، اوشنداق داوش و کشیلردن آولاق اولغان وقتلردر.

### اونونچی وظیفه (کتاب=یازابیلمک)

یازابیلمک الوغ بیر هنر اولدیغندن باشقه، شریعت علملرینی صوڭلرغه قالدررغه سبب اولدیغی ایچون، ثوابلی بر عملدر، یازو اوگرتدکی ایله، الله تعالی حضرتی قرآن شریفده هم منت ایتمشدر. بعض خبرلرده «شهیدلرنڭ قانلری، عالملرنڭ قارالری، قیامت کوننده اولچانور. لکن عالملرنڭ قارالرینه اولغان ثواب آرتق اولور» دینلمشدر.

اوشبونڭ ایچون شاگردلر وقتده خصوصا صبی وقتده بو هنرنی بیلورگه تیوشلیدر. باشلاب اوقورغه کرشکاچ ده هر اوقوغان حرفنی یازارغه بیلمک، و هر یازا بیلگان حرفنی اوقی بیلمک، فائده‌لیدر. کتابلر کوچروب یازغانده (اوشنداق باصدرغان وقتده) ایری قلم، ایری حرف ایله، یخشی کاغذکه، چیتلرینی ایرکن قالدروب یازمق (یا که باصدرمق)، اوشنداق خط یبرگان وقتده، قسقه سوزلر ایله مقصودنی آچیق آڭلاته بیلمک، یازو علمنده الوغ بر ادب، الوغ بر کمالتدر. امام خلیل، نازوک یازوچینی کوردکنده: «ای برادر! دنیاده بر آز اولسه‌ده عمر سوررگه امیدڭ یوقمی؟!..» دیمشدر. ابو حنیفه حضرتلری نچکه یازوچینی کوردکنده: «عمرڭ اوزون اولسه اوکنورسن، وفات اولسه‌ڭ رحمت ایشتمازسون!» دیمشدر. اوشنداق عبدالله بن المبارک حضرتلری «نیندای گنه خطنی کورسه‌م ده، سوزندن قیاس ایله یازوچیسینڭ عقلی نه مرتبه‌ده ایدکینی آڭلادم» دیمشدر. رسم خطلرنی توزاتمک، عربجه سوزلرنڭ مهمله و معجمه‌لرینی آیرمق، بیک لازمدر. بو زمانه‌ده گرچه ابن المبارک حضرتلری یوق ایسه‌ده، کیم بیلور؟ بلکه الله تعالی‌نڭ الوغ دنیاسندن باشقه‌لر کیلوب چقار. فرض ایتدک، یازولرنی هیچ کم کورماسون، شول وقتده هم درست یازلمقی و عرف هم عادتکه موافق اولمقی لازمدر.

کاغذ، قارا، قلم، قارا صاوت، یا کی، قرانداش قلمی، هر وقتده شاگردنڭ اوز یاننده هم اوز ملکی اولورغه تیوشلی. بو نرسه‌لرنی اوزرنده بولندرماسزلق، هنرسزلک و احمقلقدر؛ اما کشیگه اشانمق و کشیدن صوراب یورمک، الوغ عیب و خوارلقدر. حتی که کیسه‌ده قرانداش قلم ایله بر کچکنه دفتر (خاطر دفتری) بولندرمق بیک مناسبدر. چونکه بعض بیر یورگان وقتلرده، کوڭل‌گه، گوزل نرسه‌لر توشه در. اگر ده شول دقیقه یازوب اشارت ایتماز ایسه‌ڭ، خاطردن چقه، و ایکنچی مرتبه کوڭلگه کلمای قاله‌در. اوشنداق مجلسلرده و باشقه اورنلرده ایشتلگان مرغوب و فائده‌لو نرسه‌لرنی، تیزگنه متده مذکور دفترگه یازمق ممکن اولور. صوڭره هر کون کیچ یا که فرصت اولغان وقتده مذکور دفتر آچلوب، هر اشارتلر حقنده تیوشلی تفتیشلرنی ایتمک و لازم عمللرنی قیلماق تیوشلی اولور. علملک ایسه بویله آرتور و اورچر.

اوشبو سبب ایچون «قلمدن آیرلمه! خیر ایسه قیامت کونینه قدر قلم اهلنده در.» و دخی «قولنده دفتر اولمغان کشینڭ کوڭلنده حکمت طورماز» دینلمشدر. ایشتکان علملرمنی اونوده‌من، دیه شکایت ایتکان بر صحابی‌گه، رسول اکرم (صلی الله علیه وسلم) حضرتلری «اوڭ قولڭدن یاردم صورا!..» دیمشدر. یعنی یازوب قوی دیمکنی اراده قیله‌در. «یادغه آلنغان بر وقتده اوندولور؛ اما کاغذکه یازلغان یوغالماز» دیمشلر.

یازابیلمک، الوغ بر فضیلت اولدیغی کبی استعمال ایده‌بیلمک هم الوغ بر هنر در. استعمال ایده‌بیلمک ایسه، دنیا و دین حاجتلری ایچون علملنمک، دیمکدر اما بر کیمسه‌نی مسخره ایدوب یازمق و یا که خورلامق، افترا و بهتان یولنده قلمنی یورتمک؛ شریعت قاشنده الوغ گناه و عیبدر. بو اشلر ایسه، شاگرد چاغنده لازم تربیه‌نی آلمقدن محروم قالغان کیمسه‌لرده کوب اولور.

بر کیمسه‌نڭ، خلق حضورنده، وزینی قزارتمق، دین و عادت قاراماقنده، تربیه‌سزلک، یاوز و یمانلق، حساب ایدلدگی حالده؛ کاغذلرگه یازوب ده آخرت کونینه قدر کیله‌چک خلقلرغه فاش ایتمکنڭ، نه درجه‌ده بوزق اش ایدکی اوزینه معلوم اولور.

کاغذگه یازمق ایله اش تمام اولور ایسه نه اولسه ده اولور ایدی؛ لکن کل عمللرنی، اوشنداق نه قدر اولسه‌ده جمله یازغانلرنی، بتون محشر خلقی حضورنده اوقوله‌چق بر کون واردر. غیبتلری یازلمش، افترالر ایدلمش کیمسه کیلوب شول ساعتده، الله تعالی حضورنده دعواسینی قیلور ایسه، نه صاقلارلق بر آدم اولور، و نه قاچاچق بر اورن تابلور!.. اوشبو حکمت ایچون «قیامتده اوقورلق نرسه‌لرنی، دنیاده وقتده یازمه!…» دیمشلر. افتراء، بهتان، غنیمت و مسخره ایدوب یازغان قارالر، شهیدلر قانلری ایله اولچنمای بلکه شیطانلر عملی ایله اولچانسه کرک.

### اون برنچی وظیفه (مکتب نظاملرینه اطاعت ایتمک)

مکتب و مدرسه‌لر، اوشنداق شاگردلر حقنده اولغان نظاملر، زمانه‌نڭ موافق کوروینه هم کوچلاوینه بناء، عقل اهللری طرفندن ترتیب ایدلنه‌در. نظاملر سببندن آز مشقت برابرینه کوب فائده کورلور، و هر کیمنڭ حقی حفظ ایدلنور، علم نیگزی هم محکم قیلنور. اوشبونڭ ایچون شاگرد اولغان کیمسه، مکتب نظاملرینه پادشاهغه اطاعت ایدر درجه‌ده، اداره ایدرگه تیوشلیدر.

کوزدن بیلگولنگان کوندن قالمای مکتب‌گه حاضر اولمق، یازده هم کوسترلگان کوندن قالمای تارالمق؛ اوشنداق هر کونده اولغان درس و استراحت وقتلرینی بیلوب طورمق؛ آشامق ایچمک، کیمک، صالمق، یقولامق، طورمق، زمانلرینی کوزاتوب، نظام اوزرنده حرکت ایتمک لازم اولور.

بو دنیانڭ طورمقی نظام ایله در. پیغمبرلر هم، دین ایله برابر نظام بیان ایتمشلردر. اسلام شریعتینڭ هر نقطه‌سنده نظام مذکور اولمشدر. نظام اولمیه ایدی، بو دنیا بر ساعت یاشامز ایدی. نظام اولماز، یا که نظامغه رعایت ایدلماز ایسه، مکتبلر مکتب اولمای بر خرابات اولور.

اوشبو سببدن، مکتب نظاملرینه اطاعت ایتمکنی گوزل خلق، ثوابلی عمل، دیب بیلمگان کیمسه‌گه (بالاغه)، مکتب ایشکندن آیاق آدلاب کرمک درست اولماز.

بال قورتلری، اوزلرینڭ پادشاه‌لرینه (آنالرینه) جانلرینی فدا ایدر درجه‌ده اطاعت ایدوب یوگردکلری و کون اوزون اوچوب بال تاشدقلری حالده، دین و شریعت، ادب و تربیه، اوگرنور ایچون حاضر اولغان شاگردلر، مکتب نظامینی، استاذ و باشقه ناظر و مدیرلر امرلرینی ینگل صانارلر ایسه، اوزلرینڭ علم اهلی اولورغه، حتی که آدم بالاسی جمله‌سندن صانالورغه لیاقتلری یوق ایدکنی اثبات ایتمش اولورلر. حابوکه مکتب قاعده‌لرینه باش بوکمک، استاذ و معلملر، تدبیرلرینه بوی صونمق، علمنی حرمتلمک و معرفت‌که محبت قویمقنڭ اثریدر.

اطاعت دیمک ایسه، کشی کوروندن قورقوب، یا که بر ار تورلی جزاغه اوچرامقدن صاقلانوب، نظامچه اولمقدن عبارت اولمای، بلکه بونلردن هیچ برسی اولمادیغی حالده، محض مکتب نظامی اولدیغی ایچون کوڭل ایله محبت ایدوب و حرمت قیلوب، اجراء ایتمکدن عبارتدر. آدمچیلک ده بو در.

### اون ایکنچی وظیفه (نظافت و طهارت)

پاکلک، سلامت اولمقنڭ برنچی درجه‌ده قوتلی سببلرندندر. اسلام شریعتی هم پاکلک ایله بیورمشدر. پاکلک، درست نیت ایله اولدیغنده ثوابلی بر عملدر. دنیاده اڭ نجس خلقلر، نظافتنی مدح ایتمکده‌لر، اوزلرندن پچراق بر قومنی کوررلر ایسه ایگرانمکده‌لر در.

علم بر نور اولدیغی ایچون پاکیزه‌سزلک ایله مناسبتی یوق بلکه بر برینه تمام خلافدر. طش یاقده اولغان نظافت و نجسلکنڭ کوڭل‌گه الوغ اثری واردر. بونی ایسه هر کیم اوزی تجربه ایدوب بیلور.

اوشبو سببلر ایچون، علم تحصیل ایتمکده اولغان شاگردلرگه، نظافتکه عادت ایدرگه و نجسلکدن نفرت قیلورغه تیوشلیدر. شاگرد چاغنده آلونغان تربیه، اوگرنلگان عادت، آدم بالاسندن آیرلماز، قبرینه قدر وارر.

تنڭ تیرلمکدن، توزانلرنڭ قونوندن، خصوصا قش کونلرنده، مکتب و مدرسه‌ده، تن کرلنوچان، کولمک و اشطان هم قارالوچان اوله‌در. اگرده بونلرغه اعتبار ایدلماز ایسه، صوڭراق، تنده قچولر، قولده بتچه‌لر، کیوملرده جانوار و حشراتلر، ظاهر اولوب، اورچوب کوبایوب کیته‌در. بلکه بولر صوڭنده بعض بر خسته‌لکلر هم اوله‌در. اوشبونڭ ایچون هفته‌ده، هیچ اولمغانده ایکی هفته‌ده بر مرتبه مونچه‌غه کروب پاکلنمک، و هفته‌دن قالمای کولمک و اشطانلرینی آلماشدرمق، لازم اوله‌در. اوشنداق ساچ توبنده، قولاق ایچنده، تشلرده، بارمق بوونلرنده، طرناق آستلرنده اولغان کرلرنی هر وقتده پاکلمک، طرناقنی کیسوب طورمق، تیوشلی اوله‌در.

رسول اکرم افندمز (صلی الله علیه وسلم)نڭ تاراغی هم کوزگیسی خواه ایوده وقتده، خواه سفرده وقتده اولسون، یانندن آیرلماز ایدی. بو شیلر ایسه البته نظافت ایچون ضرور اولور.

آش آشاغان صوڭنده، قول و آغزلرنی صابون ایله یومق، مسواک هم استعمال ایتمک لازم اولوب، الوغ ضرورتلر اولمغانده پچراق نرسه‌لرگه بویالمازسزلق تیوشلیدر.
پاکلک، ایسه هر وقتده یوونوب، توزانوب طورمقدن عبارت اولمای، بلکه یوولغان و پاکلنگان نرسه‌لرنی پاک حالنچه صاقلامقدن عبارتدر. یوقسه اوردک قبیلندن بر طرفدن یوونوب ده ایکنچی طرفدن پچرانغان کشیگه پاک، دینلماز. بلکه بوندای اشده نه قدر صو و صابون، اوشنداق وقت اسراف ایتمک اولغانی ایچون، بوزوق صفتلردن صانلور.
مونچه‌غه کروب پاکلنمک لازم اولور دیمش ایدک. تنده اولغان کرلرنی یبارر ایچون، مونچه‌نڭ فائده‌لو ایدکی شبهه‌سزدر. لکن مونچه‌غه کرگان وقتده یالڭز یا که کشی اولسه ازار ایله اولورغه تیوشلی. چونکه کشی حضورنده عورت آچمق حرام اولدیغی کبی کشی عورتینه کوز توشرمک هم (ضرورت اولمغانده) گناهدر.

حالبوکه، شریعت بیوردیغنی حساب ایتمگان وقتده ده یات کشیلر حضورنده یالانغاچ اولورغه مسلمان اولغان کشینڭ یوزی قزارر، انصافی ده رضا اولماز. ایمدی، حرمتلو شریعتمزنڭ بیوردیغنی (خصوصا بونڭ کبی مشقتسز بیوردیغنی) اورنینه کیتورمای قالورغه، نیندای مسلماننڭ وجدانی و انصافی رضا اولولر؟! ...

ابو حنیفه حضرتلری، مونچه‌غه کردکنده بر مجنون هم کلوب کرمش. مجنون ازارسز اولدیغندن ابو حنیفه حضرتلری ایکی کوزینی محکم یوممش. بونی کوروب مجنون‌ده «یا امام! قچان صوقرایدڭ؟» دیه صورمش. امام حضرتلری هم جوابنده «الله تعالی حضرتی سنڭ پرده‌ڭنی یرتقاندن بیرلو!…» دیمشدر.

ازار استعمال ایتمک شهر مونچه‌لرنده ده، آول و قریه مونچه‌لرینده ده ممکن و ینگل بر اشدر. شاگرد وقتده بوڭار عادت ایتمک تیوشلی. بشر بن الحرث حضرتلری «بر کیمسه‌نڭ بالقی یالڭز بر آلتون اولوب ده، مونچه ده آولاق یوونور ایچون، شونی ویرر ایسه، آقچه‌سینی اسراف ایتدی، دیورگه ممکن اولماز» دیمشدر. بشر حضرتلری کبی تاولگینه ایکی کیسک اکمک آشامقنی ده اسراف دیه قورقونغان کیمسه‌نڭ بو مسئله‌ده بویله بیان ایتمکی، اعتبارغه آلنورغه تیوشلی بر سوزدر.

شریعتنڭ بعض بر مشقتسز، لکن تیوشلی، مسئله‌لری حقنده بزده اعتبارسزلق شایع اولمشدر. جیولشوب ازارسز مونچه‌غه کرمک هم بونڭ برسیدر. اما باشقه مسئله‌لر حقنده هم حرمت و اعتبارمز لازم درجه‌سنده دگلدر. لکن بیلورمیسز بونڭ سببی نه در؟! …. سببی ایسه هیچ شبهه یوق، بو مبارک دین، بزکه آتا و بابالرمزدن میراث اولوب قالدیغیدر. اگر ده بز، بو یولنی اوز اجتهادمزنی صرف ایدوب تابقان اولسه‌ق ایدی، بو حرفینی یوز آلتون حساب ایدر، آزغنه نقطه‌لرینه وارغانچه کمال شوق و محبت ایله اداء قیلور ایدک. آدم بالاسی کوب وقتده میراث مالینڭ قدرینی بیلماز، جان تیرلرینی چقاروب تابقان دولتی برابرنده هیچ وقتده طوتماز. بو خصوصده کوب سوزلر یازار و کوب عبرتلر کوچرر ایدک، لکن یازدقلرمز هم یتار.

### اون اوچونچی وظیفه (اقتصاد)

اقتصاد، طوته‌بیلمک دیمکدر. قولده کوبمی آزمی اولغان آقچه یا که باشقه نرسه‌لرنی، اسراف ایله سارانلقغه کرمای عادت اوزرنده صرف ایتمک، فقیرلک و محتاجلقدن صاقلای طورغان نرسه‌لرنڭ برسیدر. «اقتصاد اوزرنده دنیا کوتکان کیمسه فقیر اولماز» دینلمشدر.

آشامق ایچمک، کیمک صالمق، و باشقه طورمش یورمش اسبابلرنده اعلالرنی و آغر بهالیلرنی استعمال ایتمک، هر نه قدر شریعت حکمنچه حرام دگل ایسه ده، «یورغانڭه کوره آیاق اوزات!» سوزنچه عمل ایدلنسه، بار اولغانلرنی یخشی غنه تربیه‌لب استعمال ایدرگه نفسنی عادتلندرلنسه، کشی قولنده اولغان نرسه‌لرگه طمع ده ایدلماز، کوڭل ده خوش اولور. یوقسه، قولده اولغان قدرگه رضا اولمغان کیمسه‌نڭ نفسی، بتون دنیا مالینه قناعت ایتماز، طویدرماز.

شاگرد وقتده اقتصادغه عادت ایتکان کیمسه‌لر، دنیاغه چقغان صوڭ هم اوشبو عادتلری اوزرنده اولوب، ایرکنلک و بایلق ایله عمر ایتدکلری، تجربه ایله بیلنمشدر.

هر کورلگاننی آلورغه، هر کوڭل‌گه کلگاننی آشار ایچارگه، کیوم صالومده قزان خلقینه یاررگه، پادشاهلر بایلغی یتماز؛ شاگرد بایلغی نیچوک یتشسون؟!… تن سلامت، جان راحت، کوڭل تنچ اولسه، شادلنوب قووانوب، تحصیلده اولورغه تیوشلی. علم اولسه کیوم تابلور.

کموش ساعتلرنی کیسه‌لرینه صالغان، زینت سوگان خاتونلر مثالنده چوقلی چلبرلرنی کوکرکلرینه آسقان، کوب شاگردلر کورله‌در که خزینه‌لری تفتیش ایدلنسه، هیچ شی تابولمایدر. تکلفسزگنه کیوملر کیکان شاگردلر، طوغری کله‌در که خزینه‌لری علم، ادب، انصاف، ایله طولغان اوله‌در.

### اون دورتنچی وظیفه (هنر=صنعت)

حرمتلو پیغمبرلر (علیهم السلام) حضرتلری، قول کسبلری ایله آشادقلری، و اوز هنرلری ایله یاشادقلری، معلومدر. بونی ایسه اوزڭز هم کتابلرده اوقوب بیلورسز، یا که اوقوب بیلگاندرسز.

اوزمزنڭ پیغمبرمز محمد (صلی الله علیه وسلم) حضرتلری، بو مرتبه‌ده اولغان عزت و حرمتی ایله، چیتکلرینی، باشمقلرینی یامار؛ یورت خدمتلرینی قیلور؛ سفرنده آش پشروچی صحابه‌لرگه (کشی اشلگان وقتده تیک طوررغه یاراتمایمن) دیه، اودونلر جیوب (قوری اولن و قورایلر) کیتورر ایدی.

هنرسزلک سببندن آدم اوغلی، دنیاده طورمق ایچون دگل، بلکه جانندن بوش قالغان قالوبنی، صاقلار ایچون هم چاره بوله آلماز! ...

هنر ایله کسب، فرضلرنڭ صوڭنده فرض بر اشدر. هنرچان کیمسه، کشی قولنده اولغانغه طمع ایتماز، اوزینی و اهلینی راحت راحت طویدرر، چیتلردن صورارغه ده محتاج اولماز.
رسول اکرم افندمز (صلی الله علیه وسلم) حضرتلری «اوزینڭ قول کوچی ایله تابقان مال مرتبه‌سنده خیرلی مالنی هیچ کیمسه تابا آلماز، الله تعالی‌نڭ پیغمبری داود (علیه السلام) ده، اوزینڭ قول کوچندن تربیه‌لنور ایدی[^صحیح البخاری، جزء ۳ صحیفه ۹]» دیمشدر.

مأمون خلیفه: «کشی یا مأمور، یا سوداگر، یا هنرچی، یا ایگنچی اولسون! بوندن باشقه‌لر آدملر اوستینه یوک اولورلر» دیمشدر. بعض کیمسه‌لر «دنیانڭ طورمشی علم هم کسب ایله اولور: اگر ده بن، توکل زهدلکنی اختیار ایتدم، دیه علم ایله کسبنی قویار ایسه نادانلق ایله طمع چوقرینه دوشب هلاک اولور» دیمشلر.

عمر (رضی الله عنه) حضرتلری «ای الله! بڭا رزق ویر! دیه، ایوده تیک یاتمه‌ڭز! بیلماسیزمی؟ کوکدن آلتون ده یاوماز کموش ده!» و دخی: «بر کیمسه‌نی کوروب یخشیغنه اخلاص قویام، لکن هنری یوق ایدکنی بیلور ایسه‌م اخلاصمنی آلام» دیمشدر. «قرآن شریفنی آچوب قویام ده، کون اوزون اوقیم» دیگان بر کیمسه‌گه حسن بصری حضرتلری: «قرآننی ایرته هم کیچه‌ده بر مقدار اوقوسه‌ڭ یارار، کوندوزنده کسب ایت!» دیمشدر.

زمانه‌لرنده، خصوصا مملکتلرنده خلقدن آیرلوب، قرلرده، تاو تاش آرالرنده، پرده‌لنوب، قاچوب عمر ایتمک ممکن اولدیغی حالده، مرتبه‌لری الوغ اولغان اسلام عالملری، همیشه صنعت اهلینی و هنرلی کیمسه‌لرنی مدح ایدرلر، و اوزلری همیشه خلقغه کوچرگچ اولوب، کس و اش ایله مشغول اولورلر ایدی. یالقاولق و هنرسزلک، کشی قولینه قاراب طورمقلق، بیک نچار خلق ایدکنی دنیاغه فاش ایدرلر ایدی.

ایمدی، بزنڭ بو زمانمز، خصوصا بو مملکتمزده، کسب و صنعتسز، بر ساعت یاشامق ممکن دگل ایدکی معلومدر. مال و بایلقغه محتاجلق ده کاملدر. شول جهتدن تمام محنت و لذت ایله کسب ایتمک، اوستمزده الوغ بورچ اولسه کرک.

مال اولور، دولت تابلور ایسه ضرر ایتماز. الله تعالی حضرتینه، مال حسابینی ویرمک کیم بیلور؟ بلکه فقیرلک حسابینی ویرمکدن ینگل اولور. دشمنلرغه دولتنی میراث قالدروب کیتمک، دوستلرغه محتاج اولوب، یوز قزارتوب یورمکدن یخشیراقدر.

بایلق ایله صدقه و احسان ایدلنور، مدرسه و مکتب بنا قیلنر، شاگرد و معلملر تربیه ایدلنور، دین و شریعت یولینه ویرلور؛ اما فقیرلک ایله نیندای ایزگولک تابلور؟!…
پاراخود تیمور یوللر، تلغراف و تیلفونلر، ماشینه و الکتریقلر، عالمنی شول قدر باشقه‌لندردیلر که، بیان قیلورغه قلمنڭ کوچی یتماز. بشیوز یل مقدم وفات اولغان بابالرمز، ممکن اولوب ده (بلغار) یا که (قزان) مقبره‌سندن طوروب، دنیاغه کیرو قایتوب کیلسه‌لر ایدی، اوزلری آیرلغان دنیاغه تمام باشقه اولغان ایکنچی دنیا کلدکنی اعتقاد ایدرلر ایدی.

بو سوزلردن مقصود ایسه: شاگردلر، آخرت ایچون دین علمینه؛ دنیا ایچون هنر علملرینه محبت ایدوب باررغه، تیوشلی ایدکینی بیان ایتمکدر.

شاگردلک زمانه‌سینڭ جمله ساعتلری و دقیقه‌لری، تحصیل ایله اوتماز. بلکه بعض بر بوش کونلر حتی که بوش آیلر اولنور. اگر ده اوشبو وقتلرده بعض بر مناسب هنرلرنی اوشنداق حاجت اوتار قدر اولسه‌ده روس لسانینی، اوگرنلنور ایسه فائده‌سز اولماز. هنر آشارغه صورامز، آشارغه ویرر دین علمندن باشقه آخرت؛ هنردن باشقه دنیا، توزوک اولماز. اما دنیاسی توزالمگان کشینڭ آخرتی هم توزالمگانی ده خاطردن چقماسون!… «گویا ایرته‌گه اوله‌چک کبی آخرتڭ ایچون عمل ایت! بیڭ یل طوراچق کبی دنیاڭ ایچون عمل ایت!» دیگان سوزنڭ بر حرفی یوز آلتوندر.

کیله‌چک کونلرڭزده بلکه بو سوزلر کرک اولور دیه، سزگه بو کوندن سویلاب قویدق. قولاقغه کرگان سوز، تیز اولمازسه ده بر وقتده کوڭلگه هم کرر.

### اون بشنچی وظیفه (حسن خلق)

کورکام خلق (حسن خلق)نڭ یخشی ایدکنی کورکام خلقلی اولورغه تیوش ایدکینی، بتون دنیاده اولغان عقللی کیمسه‌لر، هر وقتده اقرار ایتمکده‌لردر. بو خصوصده ایتولگان سوزلر؛ یازلغان کتابلرنڭ صان و حسابی یوقدر.

اوشبو شاگردلک کونلرڭزده، (ان شاء الله تعلی) اخلاق درسلری اوقومقده‌درسز، اوقومق الوغ غنیمت، اوقوب بیلگانلر ایله عمل ایتمک، زور بخت و فضلتدر. شونڭ ایچون، اوقوغان صوڭ عمل ایتمک اجتهادنده اولورغه تیوشلیدر.

رسول اکرم افنمدز (صلی الله علیه وسلم) حضرتلرینڭ کورکام خلق خصوصنده «آدملرنی مالڭز ایله رضا قیلورغه قدرتڭز یتشماز، لکن خلقڭز ایله رضا قیلورغه طرشوڭز!» دیگان سوزندن باشقه بر سوزی اولماسه ایدی، کورکام خلقنڭ شرافتینی اثبات ایچون بزگه یتار ایدی. حابوکه بونڭ قبیلندن دخی نیچه وعظ و نصیحتلر ایتمشدر که جمله‌سی حدیث کتابلرنده یازلمشدر. رسول اکرم افندمزنڭ اوز خلقینڭ نه روشده اولدیغنی سیر کتابلرندن کوروب آڭلامق، بزنڭ ایچون الوغ درس و بهالی عبرتدر.

تاش یوره‌کلر، قاره کوڭللر، کورکام خلق حضورنده یومشارلر، اطاعت قیلورلر. دشمن هم دوستنی رضا ایچون کورکام خلقدن اوتکن قورال دنیاده یوقدر.

اوشبونڭ ایچون بو فضلتلو اولغان، کورکام خلقنی شاگرد وقتده عادت ایدرگه تیوشلی. کوب عیب اشلر اولور، نادان کیمسه‌لردن کورلدکنده (بیلمای) دیه، عفو هم ایدلنور. لکن اوقوغان کیسه‌لرده اولدیغنده آز عیبلر ده کیچلنماز؛ اما بوزق خلق اولور ایسه هیچ عفو اولنماز.

کیله‌چک عمرلرڭزده، کرک الوغ عالم کرک مشهور بر محرر (یازوچی) کرک ماهر سویلاوچی (خطیب)، کرک سوداگر، و باشقه؛ الخاصل ایستسه‌ڭز کیم اولسه‌ڭز ده اولوڭز، لکن حسن خلقدن بر قارش چیت‌گه چقماڭز!… حسن خلق ایله آز علم ده کوب، قسقه عمر ده اوزون، اولور.

تقوالق، اشده سوزده راستلق، صبر ایتمک، ثباتلی اولمق، تواضعلی اولمق، یالونمق (تملق)، هر اشده کیڭاش ایتمک، سلامتلکنی صاقلامق ایچون اعتبارلی اولمق، جمله‌سی کورکام خلق اولوب، خصوصا شاگردلر ایچون کرکلودر.

اوقومقده اولغان کتاب و فنلردن، اوشنداق معلم و استاذلرندن یالقمای و اخلاص آلمای، همیشه راحت راحت، اجتهاد ایتمک لازمدر. اوشنداق دنیا مشقتلری طوغری کلدکنده آرتق قایغورمای، صبر قیلورغه؛ اشلرنی الله تعالی‌گه تابشروب، اوز اوزینی یورته بیلورگه تیوشلیدر. بر عقللو کیمسه‌دن: «بهادر (باتور) کیم؟» دیه صوردقلرنده «بر ساعت صبر قیله آلغوچی!» دیه جواب ویرمشدر. ایمدی، بر ساعت صبر ایتکان کیمسه بهادر اولور ایسه، نیچه و نیچه یللر صبر ایدوب، همیشه تحصیل یولنده یورگان شاگردلرنی مدح ایدرگه سوز تابولماز.

علم، آدم بالاسی ایچون الوغ سعادت اولور ایسه، البته محنتسز و مشقتسز حاصل اولماز. مقصودلرغه، محنت کوپری آرقلی بارلور. لکن شاگردلک محنتلری، باشقه‌لرغه قیاس ایدلماز. شاگردلک محنتلرینه راحتلر طوتاشوب کلمکده ایدکینی صبر ایدوچیلر تجربه ایدرلر. وقتی اوتکان صوڭ شاگردلک محنتینی فرکلب، شادلنمغان هم شول کونلرنی صاغنماغان کیمسه اولماز.

تقوالق، (گناهدن صاقلانمق) آدم، بالاسی خصوصا شاگردلر ایچون، امثالی اولمغان بر زینتدر. هر ایزگولک؛ تقوالق ایچون اولور. تقوالق هر یخشیلقنڭ نیگیزیدر، تقوالق ایله تحصیل ایتکان علم فائده‌لو و مبارک اولور.

اوّلگی زمان شاگردلری، غیبت سویلامازلر، سوز یورتمازلر، کشی مسخره قیلمازلر، کوب آشامزلر، کوب یوقلامازلر، حتی که بازار نرسه‌لرینی تناول ایتمازلر ایدی. فاسقلر ایله قتناشمازلر، فرض، واجب، سنتلرگه رعایت ایدرلر، دنیا و آخرت کرکلری خصوصنده دائم الله تعالی‌گه دعا ده اولورلر ایدی.

کرگان یولده ثباتلی، تحصیلگه مانع اولغان نرسه‌لرگه قارشو طوررغه قدرتلی اولمق، شاگردلکنڭ شرطندندر. تواضعلی اولوب، لازم وقتنده حتی که یالونمق هم شاگردلر ایچون تیوشلیدر. آرتق یالنمق (تملق)، هر وقتده نچار خلق اولدیغی حالده، علم ایستمک خصوصنده اولغانی گوزلدر.

الوغ و کچوک اشلرده، استاذلرغه کیڭاش ایتمک، و آنلر طرفندن کوسترگان یول ایله یورمک لازم اولور. عقل و بیلمکده، رسول اکرم افندمز حضرتلرندن آرتق کشی اولمادیغی حالده، مشورت ایتمک ایله بیورلمش ایدی. شونڭ ایچون حتی که یورت کرکرلرنده صحابه‌لرگه مشورت قیلور اولمشدر. علم تحصیل ایتمک، اشلرنڭ الوغسی و مقصودلرنڭ ده اڭ عزیزیدر. بونڭ اڭ کچکنه حساب ایدلگان نقطه‌لرنده ده، عقل اهللرینه، خصوصا معلم و استاذلرغه مشورت ایله عمل ایتم تیوشلیدر. شاگردینڭ مشورت ایدوندن هیچ کیم تارلماز. مصلحت اولمغان نرسه‌نی تلقین ایتمک احتمالی ده استاذ ده اولماز.

کورکام خلق طوغرسنده سوز کوب اولور. لکن شاگردلر ایچون بیک کرک اولغانلرینه بز، بو رساله‌نڭ باشندن آخرینه قدر بولغان سوزلرمز ایله اشارت ایتدک.

کیسه و یانچقلرده، آلتون کموش اولمغانلیق، عارلک یا که بلا و قضا دگلدر. لکن کوڭللرده، حسن خلق ایله علم اولمغانلق هم عارلک هم الوغ بلا حساب ایدلنور.

### خاتمه

الله تعالی حضرتی جمله‌مزگه، هر وفتده تقوالق، رضا هم آچو وقتلرنده درست و طوغری سوزلیک، بایلق و فقیرلک وقتلرنده ثبات و صبرلیق احسان ایتسون!

آخری جنت اولور ایسه، نه اولسه ده خیر؛ آخری تموغ اولور ایسه نه اولسه ده شر (یاوز و یات) در. جنتدن باشقه اولغان نعمت نه اولسه ده نعمت دگلدر؛ اوتدن باشقه اولغان نیندای گنه آورلق اولسه ده ینڭلدر. اوز عیبی ایله شغللنگان کیمسه کشی عیبنی کوررگه وقت تابلماز؛ الله تعالی‌نڭ قسمتینه رضا اولغان کیمسه، دنیا ایچون قایغورماز. کشی پرده‌سینی یرتقان کشینڭ اوز پرده‌سی یرتلنور. کشی ایچون قازوغان چوقرغه اوزی توشمای قالماز. اوز خطاسینی اونودوچی، کشی خطاسینی کوروچان اولور. عقلینه اشانغان کیمسه یاڭلشور. تکبر کشی خوار بولور. فقیرلکنڭ زینتی صبر، بایلقنڭ زینتی شکر در سلامتلک بایلق؛ ادبلیلک کمال؛ توبه ایتمک سعادت؛ کورکام خلق یخشی ایبدشدر.

(بتدی)



