---
layout: post
title: "لسان الطیردن بورگوت عذری"
date: 2021-04-28
author: امیر علیشیر نوایی
dir: rtl
tags: شعر
---

### بۆرگۆت عذری
کیردی بۆرگۆت اۏرتاغه، یعنی عقاب،<br/>
دئدی: ای قوشلر ارا مالک رقاب.<br/><br/>
مڭا حالت اؤزگه قوشلار دک ایمس،<br/>
قمری و بلبل دک ایل وصفیم دیمس.<br/><br/>
صولتیم مفرط دورور قهریم یمان،<br/>
تاغ مُلکی ایچره مَنْمَن قهرمان.<br/><br/>
نیچه ککلیک طعمه دیر هر کۆن مڭا،<br/>
بۏلمه‌سه بو، اویقو کیلمس تۆن مڭا.<br/><br/>
طعمه ایستب چۆن هوا توتتوم بؤییک،<br/>
ایمِن ایرمس، نه قولان و نه کئییک.<br/><br/>
اۏل کی بۏلغای بُغضی بو یڭلیق اولوغ،<br/>
یۏل نئتیب قطع أیله‌گَی بۏلمه‌ی آذوق.<br/><br/>
منی بو یۏلده قانات کؤپ سالدې توت،<br/>
قارېن آچ اۏلغاچ، یېقېلېب قالدې توت.<br/><br/>

### هدهد جوابې بۆرگۆتگه
دئدی هدهد: کِی خدیو کامکار،<br/>
کؤرمگن بیر سن دک اهل روزگار.<br/><br/>
هم ییگیتلیک وصفی لایق ذاتېڭا،<br/>
هم مسلّم پهلوانلېق آتېڭا.<br/><br/>
حیف بو منقار و چنگالېڭ سنیڭ،<br/>
فرّ و شوکتلیک پر و بالېڭ سنیڭ.<br/><br/>
سن کی مقصود ایستَی ای بد نفسِ دون،<br/>
عزم ائتردین بؤیله بۏلغایسن زبون.<br/><br/>
عازم اۏلمای یۏلغا سالغایسن قانات،<br/>
چنگ و منقار و قاناتېندېن اویات.<br/><br/>
مونچه بیرله اؤزنی توصیف ائتگه‌سن،<br/>
زور و شوکت بیرله تعریف ائتگه‌سن.<br/><br/>
پهلوان و قهرمان اۏل بۏلدې، اۏل،<br/>
کیم کیچیپ جانېدېن ائتگَی عزمِ یۏل.<br/><br/>

### حکایت
بار ایدی بیر پهلوانِ زورگر،<br/>
بی‌هنرلیک فنّیده صاحب هنر.<br/><br/>
چاشتگاه ییر ایردی اۏن باتمان طعام،<br/>
یئنه مونچه أیلر ایردی قوتِ شام.<br/><br/>
بو ایکی هنگامنیڭ ما بَینی هم،<br/>
یئنه مونچه اۏتلر ایردی بیش و کم.<br/><br/>
زورلر أیلر ایدی کیم فیلِ مست،<br/>
قېلسا تاپقای ایردی اندامی شکست.<br/><br/>
إتّفاق و حادثاتِ روزگار،<br/>
مُلک آرا قېلدې بۏزوقلوق آشکار.<br/><br/>
اؤیله کیم بۏلغاچ عیان آنداق بلا،<br/>
واجب اۏلدې مُلک اهلیغه جلا.<br/><br/>
خلق اؤزگه مُلک عزمی ائتتیلر،<br/>
جان آووچلار، باش آلېبان کیتتیلر.<br/><br/>
زورگر هم أیله‌دی همراهلېق،<br/>
یۏق آڭا یۏل رنجیدین آگاهلېق.<br/><br/>
یۏل اوزونراق تۆشتی و آباد یۏق،<br/>
قېلغالې بدنفسْ ایل نفسینی تۏق.<br/><br/>
زورگر چۆن تاپمادې بیر کۆن غذا،<br/>
باشله‌دی اؤز حالیغه توتماق عزا.<br/><br/>
چۆن ایکینچی کۆنگه یئتتی پهلوان،<br/>
کیتمیش ایردی جسمیدین تاب و توان.<br/><br/>
لیک اۆچۆنچی کۆن آڭا بی‌برگلیک،<br/>
أیله‌دی ظاهر بیابان مرگلیک.<br/><br/>
قطع ائتیب یۏلنې یایاق اطفال هم،<br/>
هر طرف ایککی بۆکۆلگن زال هم.<br/><br/>
ایککی-اۆچ کۆن تاپتېبان رنج و عنا،<br/>
مأمن ایچره کامْلر تاپېب یانا.<br/><br/>
پهلوان تاپېب بو محنتدین شکست،<br/>
اؤیله‌کیم بۏلدې اجل یۏلېنده پست.<br/><br/>



